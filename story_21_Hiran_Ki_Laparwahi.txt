Title: Hiran Ki Laparwahi - Article No. 2911
Urdu Title: ہرن کی لاپرواہی - تحریر نمبر 2911
Date: پیر 2 فروری 2026

Summary:
ضروری نہیں جو عقل مند ہے، وہی درست بات کر سکتا ہے اور یہ بھی ضروری نہیں جو بے وقوف ہے، وہ کبھی کوئی درست بات نہیں کر سکتا

Story:
ماریہ بشیر

ایک دفعہ کا ذکر ہے کہ استاد ہمیں کلاس میں کوئی اہم بات سمجھا رہے تھے۔وہ اہم بات یہ تھی ”یہ نہ دیکھو، کون بات کر رہا ہے، بلکہ یہ دیکھو کہ وہ کیا کہہ رہا ہے۔“

تب ایک طالب علم نے پوچھا:”سر! اس کا مطلب کیا ہے؟“

جواب میں سر نے ہمیں ایک کہانی سنائی۔بہت عرصے پہلے کی بات ہے کہ کسی جنگل میں ایک ہرن پانی پینے جا رہا تھا کہ پیچھے سے ایک گدھا ڈھینچوں ڈھینچوں کرتا ہوا اس کے قریب جا پہنچا اور کہنے لگا:”سنو ہرن میاں! کہاں جا رہے ہو؟“

ہرن نے کہا:”ایک تو تم بھی ہر وقت مجھے ٹوکتے ہو۔

پانی پینے جا رہا ہوں۔“

گدھا بولا:”کیا آپ کو نہیں پتا کہ شیر آج بھوکا ہے اور دریا کے کنارے ہی کسی جانور کا شکار کرنے کے لئے انتظار کر رہا ہے۔

ہرن نے کہا:”پتا نہیں کیا کیا کہتے رہتے ہو۔ابھی تک تو شیر سو رہا ہو گا۔صبح صبح کون شکار کرنے کے لئے اتنی دُھند اور سردی میں دریا کے کنارے بیٹھے گا۔“

گدھے نے کہا:”تمہاری بات تو ٹھیک ہے، مگر میں نے سنا ہے کہ شیر کئی دنوں سے بھوکا ہے۔

بس چھوٹے چھوٹے جانوروں کے شکار سے اپنے آپ کو زندہ رکھے ہوئے ہے۔“

ہرن بولا:”کسی نے ٹھیک ہی کہا ہے کہ گدھے کو جتنا سمجھاؤ، گدھے کا گدھا ہی رہتا ہے۔اب ہٹ جاؤ میرے راستے سے۔صبح صبح ہی تمہارا منہ دیکھ لیا۔“

گدھا دیر تک اسے سمجھاتا رہا، مگر ہرن نے جب اس کی ایک نہ سنی تو وہ بھی تنگ آ کر واپس لوٹ گیا۔ہرن دریا کے قریب پہنچا تو اسے کوئی نظر نہیں آیا۔

اس نے دل میں کہا گدھا آخر گدھا ہے، یونہی بکتا رہتا ہے۔ہرن پانی پینے کے لئے جیسے ہی جھکا، اسے پانی کے اندر شیر کا عکس نظر آیا۔اس سے پہلے کہ وہ پیچھے مڑ کر دیکھتا، شیر نے اسے فوراً گردن سے دبوچ لیا اور جب تک اس کی سانسیں ختم نہیں ہوئیں، اس کی گردن کو دبوچے رکھا۔نتیجہ یہ نکلا کہ ضروری نہیں جو عقل مند ہے، وہی درست بات کر سکتا ہے اور یہ بھی ضروری نہیں جو بے وقوف ہے، وہ کبھی کوئی درست بات نہیں کر سکتا۔
